---
title: "জন্মদাগ ১৯"
date: "2020-03-20"
---


## জন্মদাগ ১৯ 

দুইহাত ভরে নিতে ই শিখেছি শুধু  
দেবার মতন আমার কি আছে বলো ?  

পায়ে চলবার পথটি দিয়েছে ঘর  
জানলা দরজা দুইহাট  করে খোলা  
বাতাস তাহার  জন্ম পাহারাদার  
বৃষ্টির ছাদে হৃদয় পুষ্করিণী

শহরের ছাদ পিচগলা আহ্লাদ  
মেঘ রোদ্দুর তারা চেনবার খেলা  
পাখিরা এখানে কথা দেয় কথা নেয়  
আমি বুক ভরি গোপন উচ্চারণে  

উচ্চারণে জমে নি কখনো ক্লেদ  
ঠিকানা বদলে বাড়ি হয়ে ওঠে ঘর  
রমণীর সুখে নিকোনো উঠোন খানি  
সন্তান সুখ এবং নির্ভরতা  

নির্ভরতা এখন গায়ের চাদর  
দরজা বন্ধ জানলা ভেজিয়ে রাখা  
পাখিরা এখন অন্যশহরে যায়  
কথা দেয় আর কথা নেয় বিস্বাসে  

দুইহাত ভরে নিতে ই শিখেছি শুধু  
দেবার মতন কি আমার আছে বলো ?  

মার্চ ২০২০
ডালাস, টেক্সাস